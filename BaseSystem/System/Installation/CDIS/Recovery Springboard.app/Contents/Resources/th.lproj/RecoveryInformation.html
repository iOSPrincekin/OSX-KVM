<html lang="en"><head><meta charset="UTF-8"><title>การกู้คืน Apple Silicon</title><link rel="stylesheet" type="text/css" href="../css/static.css"></head><body class="apd-topic" dir="ltr" data-isTaskOpen="true"><header role="presentation" id="mchl82829c17" class="AppleTopic"><figure class="topicIcon"><img src="../SharedGlobalArt/IL_AppleLogo_11.png" alt="" height="30" width="24"></figure><h1>ใช้การกู้คืน macOS บน Mac ที่ใช้ Apple Silicon</h1><p>การกู้คืน macOS คือระบบการกู้คืนที่มาพร้อมกับ Mac ของคุณ</p><p>คุณสามารถใช้แอพในการกู้คืน macOS บน Mac ที่ใช้ Apple Silicon เพื่อซ่อมแซมดิสก์ภายในของคุณ, ติดตั้ง macOS อีกครั้ง, กู้คืนไฟล์ของคุณจากข้อมูลสำรอง Time Machine, ตั้งค่านโยบายความปลอดภัยสำหรับดิสก์โวลุ่มอื่น, ถ่ายโอนไฟล์ระหว่างคอมพิวเตอร์ Mac สองเครื่อง, เริ่มต้นระบบในเซฟโหมด และอื่นๆ ได้</p><p>การติดตั้ง macOS อีกครั้งต้องใช้การเชื่อมต่อกับอินเทอร์เน็ต ในการเชื่อมต่อกับอินเทอร์เน็ต คุณสามารถใช้การเชื่อมต่อเครือข่ายแบบไร้สายและแบบผ่านสายได้ ให้ดูที่<a href="#mchle9d1cb3c" class="xRef Task">เชื่อมต่อกับอินเทอร์เน็ตโดยใช้ Wi-Fi</a></p><div class="Alert"><p class="Note"><em>หมายเหตุ: </em>ถ้าคุณพยายามเชื่อมต่อกับพอร์ทัลแบบ Captive (ตัวอย่างเช่น ที่ร้านกาแฟ ห้องสมุด หรือโรงแรม) หรือเครือข่ายขององค์กร คุณอาจไม่สามารถเข้าถึงอินเทอร์เน็ตในการกู้คืน macOS ได้</p></div><div id="mchla906a106" class="Subhead"><div class="heading-nobreak"><h2 class="Name">แอพที่มีให้ใช้งานในการกู้คืน macOS บน Mac ที่ใช้ Apple Silicon</h2><p>แอพต่อไปนี้มีให้ใช้งานในการกู้คืน macOS บน Mac ที่ใช้ Apple Silicon:</p></div><ul><li><p><em>การกู้คืน: </em>แอพการกู้คืนทำให้สามารถเข้าถึงแอพเพิ่มเติมในการกู้คืน macOS ได้ ให้ดูที่<a href="#mchl5abfbb29" class="xRef Task">เริ่มต้นระบบคอมพิวเตอร์ของคุณในการกู้คืน macOS</a>, <a href="#mchldc3556ed" class="xRef Task">เริ่มต้นระบบคอมพิวเตอร์ของคุณในการกู้คืน macOS และจับคู่อุปกรณ์ป้อนข้อมูลบลูทูธ</a> และ<a href="#mchlb7e93c86" class="xRef Task">ออกจากการกู้คืน macOS</a></p></li><li><p><em>การกู้คืนระบบ Time Machine: </em>กู้คืนข้อมูลของคุณจากข้อมูลสำรอง Time Machine ในหน้าต่างแอพการกู้คืน ให้เลือก กู้คืนจาก Time Machine แล้วคลิก ดำเนินการต่อ ในการย้อนกลับไปที่แอพการกู้คืน ให้เลือก การกู้คืนระบบ Time Machine &gt; ออกจากการกู้คืนระบบ Time Machine ให้ดูที่<a href="#mchlf4cdcc0f" class="xRef Task">ใช้ Time Machine เพื่อกู้คืนระบบของคุณ</a></p></li><li><p><em>ติดตั้ง macOS: </em>ติดตั้ง macOS อีกครั้งบนคอมพิวเตอร์ของคุณ ในหน้าต่างแอพการกู้คืน ให้เลือก ติดตั้ง macOS อีกครั้ง แล้วคลิก ดำเนินการต่อ ในการย้อนกลับไปที่แอพการกู้คืน ให้เลือก ติดตั้ง macOS Big Sur &gt; ออกจากการติดตั้ง macOS ให้ดูที่<a href="#mchl57249f89" class="xRef Task">ติดตั้ง macOS อีกครั้ง</a></p></li><li><p><em>Safari: </em>ในหน้าต่างแอพการกู้คืน ให้เลือก Safari แล้วคลิก ดำเนินการต่อ ในการย้อนกลับไปที่แอพการกู้คืน ให้เลือก Safari &gt; ออกจาก Safari ถ้าคุณเชื่อมต่อกับอินเทอร์เน็ตแล้ว คุณสามารถใช้ Safari เพื่อค้นหาข้อมูลเพิ่มเติมบนเว็บไซต์บริการช่วยเหลือของ Apple ได้ โปรดทราบว่าปลั๊กอินเบราว์เซอร์และส่วนขยายของ Safari จะถูกปิดใช้งานในการกู้คืน macOS</p></li><li><p><em>ยูทิลิตี้ดิสก์: </em>ซ่อมแซมหรือลบดิสก์โวลุ่มของคุณ ในหน้าต่างแอพการกู้คืน ให้เลือก ยูทิลิตี้ดิสก์ แล้วคลิก ดำเนินการต่อ ในการย้อนกลับไปที่แอพการกู้คืน ให้เลือก ยูทิลิตี้ดิสก์ &gt; ออกจากยูทิลิตี้ดิสก์ ให้ดูที่<a href="#mchl0e4c30d6" class="xRef Task">ลบและติดตั้ง macOS อีกครั้ง</a>และ<a href="#mchl3fe49482" class="xRef Task">ซ่อมแซมอุปกรณ์จัดเก็บข้อมูลภายในของคุณ</a></p></li><li><p><em>ยูทิลิตี้ความปลอดภัยการเริ่มต้นระบบ: </em>ตั้งค่านโยบายความปลอดภัยสำหรับ Mac ของคุณ ในแอพการกู้คืน ให้เลือก ยูทิลิตี้ &gt; ยูทิลิตี้ความปลอดภัยการเริ่มต้นระบบ ในการย้อนกลับไปที่แอพการกู้คืน ให้เลือก ยูทิลิตี้ความปลอดภัยการเริ่มต้นระบบ &gt; ออกจากยูทิลิตี้ความปลอดภัยการเริ่มต้นระบบ ให้ดูที่<a href="#mchl9b13cbdc" class="xRef Task">ตั้งค่านโยบายความเป็นส่วนตัว</a></p></li><li><p><em>เทอร์มินัล: </em>เปลี่ยนการตั้งค่าผ่านบรรทัดคำสั่ง ในหน้าต่างแอพการกู้คืน ให้เลือก ยูทิลิตี้ &gt; เทอร์มินัล ในการย้อนกลับไปที่แอพการกู้คืน ให้เลือก เทอร์มินัล &gt; ออกจากเทอร์มินัล</p></li><li><p><em>แชร์ดิสก์: </em>แชร์ดิสก์โวลุ่มของ Mac ที่เริ่มต้นระบบในการกู้คืน macOS ในแอพการกู้คืน ให้เลือก ยูทิลิตี้ &gt; แชร์ดิสก์ ให้ดูที่<a href="#mchl6e3b9225" class="xRef Task">ใช้การแชร์ดิสก์เพื่อถ่ายโอนไฟล์ระหว่างคอมพิวเตอร์ Mac สองเครื่อง</a></p></li><li><p><em>ดิสก์เริ่มต้นระบบ: </em>ตั้งค่าดิสก์เริ่มต้นระบบสำหรับ Mac เลือกเมนู Apple <img src="../SharedGlobalArt/IL_AppleLogo_11.png" alt="" height="30" width="24"> &gt; ดิสก์เริ่มต้นระบบ ในการออกจากแอพ ให้เลือก ดิสก์เริ่มต้นระบบ &gt; ออกจากดิสก์เริ่มต้นระบบ </p></li></ul></div><p>คุณยังสามารถใช้การกู้คืน macOS เพื่อดำเนินการทำงานต่อไปนี้ได้อีกด้วย:</p><ul><li><p><a href="#mchl08ae9930" class="xRef Task">เริ่มต้นระบบคอมพิวเตอร์ของคุณในเซฟโหมด</a></p></li><li><p><a href="#mchlbcf8b54b" class="xRef Task">ตั้งค่าดิสก์โวลุ่มเริ่มต้นระบบตามค่าเริ่มต้นและเริ่มการทำงานคอมพิวเตอร์ของคุณใหม่</a></p></li><li><p><a href="#mchl2a21e30c" class="xRef Task">ดูบันทึกการใช้งานการกู้คืน</a></p></li><li><p><a href="#mchl4ee3f192" class="xRef Task">สร้างไฟล์การวินิจฉัยการกู้คืน</a></p></li></ul><div id="mchl5abfbb29" class="Task"><div class="TaskBody" role="region" aria-hidden="false" id="aria-mchl5abfbb29"><div class="heading-nobreak"><h2 aria-controls="aria-mchl5abfbb29" class="Name">เริ่มต้นระบบคอมพิวเตอร์ของคุณในการกู้คืน macOS</h2><ol><li><p>เลือกเมนู Apple <img src="../SharedGlobalArt/IL_AppleLogo_11.png" alt="" height="30" width="24"> &gt; ปิดเครื่อง</p></li><li><p>กดปุ่มเปิด/ปิดค้างไว้บน Mac ของคุณ จนกระทั่งคุณเห็น “กำลังโหลดตัวเลือกการเริ่มต้นระบบ”</p></li><li><p>คลิก ตัวเลือก แล้วคลิก ดำเนินการต่อ </p></li><li><p>ป้อนรหัสผ่านสำหรับบัญชีผู้ดูแลระบบ</p></li></ol></div></div></div><div id="mchldc3556ed" class="Task"><div class="TaskBody" role="region" aria-hidden="false" id="aria-mchldc3556ed"><div class="heading-nobreak"><h2 aria-controls="aria-mchldc3556ed" class="Name">เริ่มต้นระบบคอมพิวเตอร์ของคุณในการกู้คืน macOS และจับคู่อุปกรณ์ป้อนข้อมูลบลูทูธ</h2><p>ปฏิบัติตามคำแนะนำเหล่านี้หากคุณจำเป็นต้องจับคู่แป้นพิมพ์ แทร็คแพด หรือเมาส์แบบบลูทูธกับ Mac ของคุณเมื่อคุณเริ่มต้นระบบในการกู้คืน macOS</p></div><ol><li><p>เลือกเมนู Apple <img src="../SharedGlobalArt/IL_AppleLogo_11.png" alt="" height="30" width="24"> &gt; ปิดเครื่อง</p></li><li><p>กดปุ่มเปิด/ปิดค้างไว้บน Mac ของคุณ จนกระทั่งคุณเห็น “กำลังโหลดตัวเลือกการเริ่มต้นระบบ”</p></li><li><p>เมื่อดิสก์โวลุ่มระบบและปุ่มตัวเลือกแสดงขึ้น ให้กดปุ่มเปิด/ปิดสามครั้ง</p><div class="Alert"><p class="Note"><em>หมายเหตุ: </em>การกดปุ่มเปิด/ปิดแต่ละครั้งจะต้องทำภายใน 1 วินาทีหลังจากการกดครั้งก่อน ถ้าคุณกดปุ่มเปิด/ปิดเร็วเกินไป ปุ่มจะไม่ตอบสนอง เนื่องจากการกดอย่างรวดเร็วมีไว้เพื่อจุดประสงค์อื่น เช่น VoiceOver</p></div></li><li><p>ใช้ผู้ช่วยตั้งค่าบลูทูธเพื่อจับคู่อุปกรณ์เสริมบลูทูธกับ Mac ของคุณ</p><div class="Alert"><p class="Note"><em>หมายเหตุ: </em>คุณจะไม่เห็นผู้ช่วยตั้งค่าบลูทูธหากคุณมีอุปกรณ์ป้อนข้อมูลที่เชื่อมต่ออยู่แล้ว</p></div></li><li><p>ป้อนรหัสผ่านของบัญชีผู้ดูแลระบบ</p></li></ol></div></div><div id="mchl08ae9930" class="Task"><div class="TaskBody" role="region" aria-hidden="false" id="aria-mchl08ae9930"><div class="heading-nobreak"><h2 aria-controls="aria-mchl08ae9930" class="Name">เริ่มต้นระบบคอมพิวเตอร์ของคุณในเซฟโหมด</h2><ol><li><p>เลือกเมนู Apple <img src="../SharedGlobalArt/IL_AppleLogo_11.png" alt="" height="30" width="24"> &gt; ปิดเครื่อง</p></li><li><p>กดปุ่มเปิด/ปิดค้างไว้บน Mac ของคุณ จนกระทั่งคุณเห็น “กำลังโหลดตัวเลือกการเริ่มต้นระบบ”</p></li><li><p>เลือกดิสก์โวลุ่ม</p></li><li><p>กดปุ่ม Shift ค้างไว้ แล้วคลิก ดำเนินการต่อในเซฟโหมด</p><p>คอมพิวเตอร์จะเริ่มการทำงานเครื่องใหม่โดยอัตโนมัติ</p></li></ol></div></div></div><div id="mchlbcf8b54b" class="Task"><div class="TaskBody" role="region" aria-hidden="false" id="aria-mchlbcf8b54b"><div class="heading-nobreak"><h2 aria-controls="aria-mchlbcf8b54b" class="Name">ตั้งค่าดิสก์โวลุ่มเริ่มต้นระบบตามค่าเริ่มต้นและเริ่มการทำงานคอมพิวเตอร์ของคุณใหม่</h2><ol><li><p>เลือกเมนู Apple <img src="../SharedGlobalArt/IL_AppleLogo_11.png" alt="" height="30" width="24"> &gt; ปิดเครื่อง</p></li><li><p>กดปุ่มเปิด/ปิดค้างไว้บน Mac ของคุณ จนกระทั่งคุณเห็น “กำลังโหลดตัวเลือกการเริ่มต้นระบบ”</p></li><li><p>เลือกดิสก์โวลุ่ม</p></li><li><p>กดปุ่ม Option ค้างไว้ แล้วคลิก ใช้เสมอ</p><p>คอมพิวเตอร์จะเริ่มการทำงานเครื่องใหม่โดยอัตโนมัติ</p></li></ol></div></div></div><div id="mchle9d1cb3c" class="Task"><div class="TaskBody" role="region" aria-hidden="false" id="aria-mchle9d1cb3c"><div class="heading-nobreak"><h2 aria-controls="aria-mchle9d1cb3c" class="Name">เชื่อมต่อกับอินเทอร์เน็ตโดยใช้ Wi-Fi</h2><p>ถ้าไอคอนเมนู Wi-Fi (ที่มุมขวาบนของหน้าจอ) มีอย่างน้อยหนึ่งแถบ <span class="NoBreak"><img src="../SharedGlobalArt/IL_Wifi.png" alt="" height="30" width="42"> </span>แสดงว่า Wi-Fi เปิดอยู่และเชื่อมต่อกับเครือข่ายไร้สายแล้ว ถ้าไอคอนเมนู Wi-Fi ไม่มีแถบ <span class="NoBreak"><img src="../SharedGlobalArt/IL_WiFiNoBars.png" alt="" height="30" width="41"> </span>แสดงว่า Wi-Fi เปิดอยู่แต่ไม่ได้เชื่อมต่อกับเครือข่ายไร้สาย ถ้าไอคอนเมนู  Wi-Fi มีเครื่องหมายทับอยู่ <span class="NoBreak"><img src="../SharedGlobalArt/IL_WifiSlash.png" alt="" height="30" width="34"> </span>แสดงว่า Wi-Fi ปิดอยู่ คุณต้องเปิด Wi-Fi ก่อนจึงจะสามารถเข้าร่วมเครือข่ายไร้สายได้</p></div><p>บน Mac ของคุณ ให้ปฏิบัติตามวิธีใดๆ ต่อไปนี้:</p><ul><li><p><em>เปิด Wi-Fi: </em>คลิกไอคอนเมนู Wi-Fi แล้วเลือก เปิด Wi-Fi</p></li><li><p><em>ปิด Wi-Fi: </em>คลิกไอคอนเมนู Wi-Fi แล้วเลือก ปิด Wi-Fi</p></li><li><p><em>เข้าร่วมเครือข่าย: </em>คลิกไอคอนเมนู Wi-Fi แล้วเลือกเครือข่าย ถ้าระบบร้องขอ ให้ป้อนรหัสผ่านของเครือข่าย</p></li><li><p><em>เข้าร่วมเครือข่ายปิด: </em>คลิกไอคอนเมนู Wi-Fi แล้วเลือก เข้าร่วมเครือข่ายอื่น ป้อนชื่อของเครือข่ายและรหัสผ่านของเครือข่าย หากระบบร้องขอ</p></li></ul></div></div><div id="mchl3fe49482" class="Task"><div class="TaskBody" role="region" aria-hidden="false" id="aria-mchl3fe49482"><div class="heading-nobreak"><h2 aria-controls="aria-mchl3fe49482" class="Name">ซ่อมแซมอุปกรณ์จัดเก็บข้อมูลภายในของคุณ</h2><p>ถ้าคุณมีปัญหาเกี่ยวกับคอมพิวเตอร์ของคุณ หรือถ้าคุณเปิดคอมพิวเตอร์แล้วเห็นหน้าต่างการกู้คืน macOS แสดงว่าคุณอาจต้องซ่อมแซมอุปกรณ์จัดเก็บข้อมูลภายในของคอมพิวเตอร์ของคุณ (เช่น ไดรฟ์โซลิดสเตท (SSD))</p></div><ol><li><p>ในหน้าต่างแอพการกู้คืน ให้เลือก ยูทิลิตี้ดิสก์ แล้วคลิก ดำเนินการต่อ</p></li><li><p>ในแอพยูทิลิตี้ดิสก์ ให้เลือก มุมมอง &gt; แสดงอุปกรณ์ทั้งหมด</p></li><li><p>ในแถบด้านข้าง ให้เลือก ดิสก์โวลุ่ม จากนั้นคลิกปุ่มการช่วยเหลือเบื้องต้น <span class="NoBreak"><img src="../SharedGlobalArt/IL_Stethoscope.png" alt="" height="30" width="37"></span></p></li><li><p>ในหน้าต่างโต้ตอบการช่วยเหลือเบื้องต้น ให้คลิก สั่งทำงาน แล้วทำตามขั้นตอนบนหน้าจอ</p></li><li><p>เมื่อกระบวนการการช่วยเหลือเบื้องต้นสิ้นสุด ให้คลิก เสร็จสิ้น</p></li><li><p>ทำซ้ำขั้นตอนที่ 3 ถึง 5 สำหรับดิสก์โวลุ่มแต่ละดิสก์บนอุปกรณ์จัดเก็บข้อมูล</p></li><li><p>ในแถบด้านข้าง ให้เลือกตัวบรรจุ จากนั้นคลิกปุ่มการช่วยเหลือเบื้องต้น <span class="NoBreak"><img src="../SharedGlobalArt/IL_Stethoscope.png" alt="" height="30" width="37"></span></p></li><li><p>ในหน้าต่างโต้ตอบการช่วยเหลือเบื้องต้น ให้คลิก สั่งทำงาน แล้วทำตามขั้นตอนบนหน้าจอ</p></li><li><p>เมื่อกระบวนการการช่วยเหลือเบื้องต้นสิ้นสุด ให้คลิก เสร็จสิ้น</p></li><li><p>ทำซ้ำขั้นตอนที่ 7 ถึง 9 สำหรับตัวบรรจุแต่ละตัวบนอุปกรณ์จัดเก็บข้อมูล</p></li><li><p>ในแถบด้านข้าง ให้เลือกอุปกรณ์จัดเก็บข้อมูล จากนั้นคลิกปุ่มการช่วยเหลือเบื้องต้น <span class="NoBreak"><img src="../SharedGlobalArt/IL_Stethoscope.png" alt="" height="30" width="37"></span></p></li><li><p>ในหน้าต่างโต้ตอบการช่วยเหลือเบื้องต้น ให้คลิก สั่งทำงาน แล้วทำตามขั้นตอนบนหน้าจอ</p></li><li><p>เมื่อกระบวนการการช่วยเหลือเบื้องต้นสิ้นสุด ให้คลิก เสร็จสิ้น</p></li></ol><p>ถ้ายูทิลิตี้ดิสก์ไม่สามารถซ่อมแซมดิสก์โวลุ่มของคุณได้ ให้สำรองข้อมูลของคุณให้มากที่สุดเท่าที่ทำได้ แล้วทำตามขั้นตอนใน<a href="#mchl0e4c30d6" class="xRef Task">ลบและติดตั้ง macOS อีกครั้ง</a></p><p>ในการย้อนกลับไปที่แอพการกู้คืน ให้เลือก ยูทิลิตี้ดิสก์ &gt; ออกจากยูทิลิตี้ดิสก์</p></div></div><div id="mchlf4cdcc0f" class="Task"><div class="TaskBody" role="region" aria-hidden="false" id="aria-mchlf4cdcc0f"><div class="heading-nobreak"><h2 aria-controls="aria-mchlf4cdcc0f" class="Name">ใช้ Time Machine เพื่อกู้คืนระบบของคุณ</h2><p>ถ้าคุณเคยสร้างข้อมูลสำรอง Time Machine ให้ใช้กู้คืนจากการสำรองข้อมูลของ Time Machine เพื่อกู้คืนทุกสิ่งทุกอย่างบนคอมพิวเตอร์ของคุณกลับเป็นสภาวะก่อนหน้านี้</p></div><div class="Alert"><p class="Important"><strong>สิ่งสำคัญ: </strong>ใช้เฉพาะข้อมูลสำรอง Time Machine ของคุณเพื่อกู้คืนข้อมูลไปที่คอมพิวเตอร์ที่เป็นแหล่งสำรองข้อมูล ถ้าคุณต้องการถ่ายโอนข้อมูลจาก Mac เครื่องนี้ไปที่คอมพิวเตอร์เครื่องใหม่ ให้ออกจากการกู้คืน macOS แล้วเริ่มการทำงาน Mac ของคุณใหม่ จากนั้นใช้แอพผู้ช่วยการโยกย้ายใน macOS</p></div><ol><li><p>ถ้าข้อมูลสำรองของคุณอยู่บน Time Capsule โปรดตรวจสอบให้แน่ใจว่าคุณได้เชื่อมต่อกับอินเทอร์เน็ตแล้ว</p></li><li><p>ในแอพการกู้คืน ให้เลือก กู้คืนจากการสำรองข้อมูลของ Time Machine แล้วคลิก ดำเนินการต่อ</p></li><li><p>ในแอพการกู้คืนระบบ Time Machine ให้ทำตามขั้นตอนบนหน้าจอ</p></li></ol></div></div><div id="mchl57249f89" class="Task"><div class="TaskBody" role="region" aria-hidden="false" id="aria-mchl57249f89"><div class="heading-nobreak"><h2 aria-controls="aria-mchl57249f89" class="Name">ติดตั้ง macOS อีกครั้ง</h2><p>ในบางสถานการณ์ คุณอาจต้องติดตั้ง macOS อีกครั้ง คุณสามารถติดตั้ง macOS อีกครั้งได้ในขณะที่ทำให้ไฟล์และการตั้งค่าผู้ใช้ของคุณคงเดิมอยู่เสมอ</p></div><ol><li><p>ตรวจสอบให้แน่ใจว่าคุณเชื่อมต่ออยู่กับอินเทอร์เน็ต</p></li><li><p>ในแอพการกู้คืน ให้คลิก ติดตั้ง macOS Big Sur อีกครั้ง แล้วคลิก ดำเนินการต่อ</p><div class="Alert"><p class="Important"><strong>สิ่งสำคัญ: </strong> ในบานหน้าต่างที่คุณเลือกดิสก์โวลุ่ม ให้เลือกดิสก์โวลุ่ม macOS ปัจจุบันของคุณ (ซึ่งส่วนใหญ่แล้ว จะมีดิสก์โวลุ่มให้เลือกเพียงดิสก์เดียว)</p></div></li><li><p>ทำตามขั้นตอนบนหน้าจอ</p></li></ol></div></div><div id="mchl0e4c30d6" class="Task"><div class="TaskBody" role="region" aria-hidden="false" id="aria-mchl0e4c30d6"><div class="heading-nobreak"><h2 aria-controls="aria-mchl0e4c30d6" class="Name">ลบและติดตั้ง macOS อีกครั้ง</h2><p>ถ้าคุณลบและติดตั้ง macOS อีกครั้ง บัญชีผู้ใช้ของคุณ การตั้งค่าเครือข่าย รวมทั้งไฟล์และโฟลเดอร์ทั้งหมดบน Mac ของคุณจะถูกลบ ก่อนที่คุณจะลบ macOS ให้พยายามกลับเข้าสู่ระบบของคุณ จากนั้นสำรองข้อมูลไฟล์ใดๆ ที่คุณต้องการเก็บไว้โดยคัดลอกไฟล์เหล่านั้นลงในอุปกรณ์จัดเก็บข้อมูลอื่น แล้วจดการตั้งค่าเครือข่ายของคุณจากการตั้งค่าเครือข่ายเพื่อทำให้การเชื่อมต่ออีกครั้งหลังจากติดตั้ง macOS อีกครั้งง่ายยิ่งขึ้น</p></div><ol><li><p>ตรวจสอบให้แน่ใจว่าคุณเชื่อมต่ออยู่กับอินเทอร์เน็ต</p></li><li><p>ในแอพการกู้คืน ให้คลิก ยูทิลิตี้ดิสก์ แล้วคลิก ดำเนินการต่อ</p></li><li><p>ในยูทิลิตี้ดิสก์ ให้เลือกดิสก์โวลุ่มที่คุณต้องการลบในแถบด้านข้าง จากนั้นคลิกปุ่มลบในแถบเครื่องมือ</p></li><li><p>ป้อนชื่อของดิสก์โวลุ่มในช่องชื่อ</p></li><li><p>คลิกเมนูรูปแบบที่แสดงขึ้น เลือก APFS แล้วคลิก ลบกลุ่มดิสก์โวลุ่ม</p></li><li><p>เมื่อกระบวนการลบสิ้นสุดแล้ว ให้คลิก เสร็จสิ้น แล้วเลือก ยูทิลิตี้ดิสก์ &gt; ออกจากยูทิลิตี้ดิสก์</p></li><li><p>ในแอพการกู้คืน ให้คลิก ติดตั้ง macOS Big Sur อีกครั้ง แล้วคลิก ดำเนินการต่อ จากนั้นทำตามขั้นตอนบนหน้าจอ</p></li></ol></div></div><div id="mchl9b13cbdc" class="Task"><div class="TaskBody" role="region" aria-hidden="false" id="aria-mchl9b13cbdc"><div class="heading-nobreak"><h2 aria-controls="aria-mchl9b13cbdc" class="Name">ตั้งค่านโยบายความปลอดภัย</h2><ol><li><p>ในแอพการกู้คืน ให้เลือก ยูทิลิตี้ &gt; ยูทิลิตี้ความปลอดภัยการเริ่มต้นระบบ</p></li><li><p>เลือกระบบที่คุณต้องการใช้เพื่อตั้งค่านโยบายความเป็นส่วนตัว</p></li><li><p>ถ้าดิสก์โวลุ่มถูกเข้ารหัสด้วย FileVault ให้คลิก ปลดล็อค แล้วป้อนรหัสผ่าน จากนั้นคลิก ปลดล็อค</p></li><li><p>คลิก นโยบายความปลอดภัย</p></li><li><p>ทบทวนตัวเลือกความปลอดภัยแบบใดแบบหนึ่งต่อไปนี้:</p><ul><li><p><em>ความปลอดภัยแบบเต็ม: </em>ช่วยให้มั่นใจว่าสามารถเรียกใช้ได้เฉพาะ OS ปัจจุบันของคุณหรือซอฟต์แวร์ระบบปฏิบัติการที่มีการลงนามและ Apple เชื่อถือในขณะนี้เท่านั้น โหมดนี้ต้องใช้การเชื่อมต่อกับเครือข่ายเมื่อติดตั้งซอฟต์แวร์</p></li><li><p><em>ความปลอดภัยแบบลดลง: </em> อนุญาตให้เรียกใช้ซอฟต์แวร์ระบบปฏิบัติการเวอร์ชั่นใดๆ ที่มีการลงนามและ Apple เชื่อถือ</p></li></ul></li><li><p>ถ้าจำเป็น ให้เลือก ความปลอดภัยแบบลดลง แล้วป้อนชื่อผู้ใช้และรหัสผ่านผู้ดูแลระบบของคุณ จากนั้นปฏิบัติตามวิธีใดวิธีหนึ่งต่อไปนี้:</p><ul><li><p>เลือกกล่องกาเครื่องหมาย “อนุญาตการจัดการผู้ใช้ของส่วนขยายเคอร์เนลจากนักพัฒนาที่ระบุ” เพื่ออนุญาตให้ติดตั้งซอฟต์แวร์ที่ใช้ส่วนขยายเคอร์เนลรุ่นดั้งเดิม</p></li><li><p>เลือกกล่องกาเครื่องหมาย “อนุญาตการจัดการระยะไกลของส่วนขยายเคอร์เนลและรายการอัพเดทซอฟต์แวร์อัตโนมัติ” เพื่ออนุญาตการจัดการระยะไกลของส่วนขยายเคอร์เนลรุ่นดั้งเดิมและรายการอัพเดทซอฟต์แวร์โดยใช้โซลูชั่นการจัดการอุปกรณ์เคลื่อนที่ (MDM)</p></li></ul></li><li><p>คลิก ตกลง</p></li><li><p>เริ่มการทำงาน Mac ของคุณใหม่เพื่อให้การเปลี่ยนแปลงมีผล</p></li></ol></div></div></div><div id="mchl6e3b9225" class="Task"><div class="TaskBody" role="region" aria-hidden="false" id="aria-mchl6e3b9225"><div class="heading-nobreak"><h2 aria-controls="aria-mchl6e3b9225" class="Name">ใช้การแชร์ดิสก์เพื่อถ่ายโอนไฟล์ระหว่างคอมพิวเตอร์ Mac สองเครื่อง</h2><p>คุณสามารถถ่ายโอนไฟล์ระหว่าง Mac ที่เริ่มต้นระบบเป็นการกู้คืน macOS กับ Mac เครื่องอื่นได้ด้วยการแชร์ดิสก์โวลุ่มและการเชื่อมต่อคอมพิวเตอร์สองเครื่องด้วยสาย USB, USB-C หรือ Thunderbolt</p></div><ol><li><p>เชื่อมต่อคอมพิวเตอร์สองเครื่องด้วยสาย USB, USB-C หรือ Thunderbolt</p></li><li><p>ในแอพการกู้คืน ให้เลือก ยูทิลิตี้ &gt; แชร์ดิสก์</p></li><li><p>เลือกดิสก์โวลุ่มที่คุณต้องการแชร์ จากนั้นคลิก เริ่มแชร์</p></li><li><p>บน Mac เครื่องอื่น ให้เปิดหน้าต่าง Finder จากนั้นคลิก เครือข่าย ในแถบด้านข้างที่อยู่ใต้ตำแหน่งที่ตั้ง</p></li><li><p>ในหน้าต่างเครือข่าย ให้คลิกสองครั้งที่ Mac ที่มีดิสก์ที่แชร์ แล้วคลิก เชื่อมต่อเป็น เลือก ผู้ใช้ทั่วไป ในหน้าต่างเชื่อมต่อเป็น จากนั้นคลิก เชื่อมต่อ</p></li><li><p>ถ่ายโอนไฟล์</p></li><li><p>เมื่อคุณถ่ายโอนไฟล์เสร็จแล้ว ให้เลิกต่อเชื่อมกับดิสก์โวลุ่มบน Mac เครื่องอื่น</p></li></ol></div></div><div id="mchl2a21e30c" class="Task"><div class="TaskBody" role="region" aria-hidden="false" id="aria-mchl2a21e30c"><div class="heading-nobreak"><h2 aria-controls="aria-mchl2a21e30c" class="Name">ดูบันทึกการใช้งานการกู้คืน</h2><p>บันทึกการใช้งานการกู้คืนประกอบด้วยข้อความที่เก็บบันทึกการใช้งานโดยการกู้คืน macOS คุณสามารถระบุประเภทของข้อความที่จะแสดง ฟิลเตอร์ข้อความเพื่อค้นหาบางข้อความ และบันทึกบันทึกการใช้งานการกู้คืนไปยังไฟล์ได้</p></div><ol><li><p>ในแอพการกู้คืน ให้เลือก หน้าต่าง &gt; บันทึกการใช้งานการกู้คืน</p></li><li><p>คลิกเมนูระดับรายละเอียดที่แสดงขึ้น จากนั้นเลือกข้อความที่จะแสดง:</p><ul><li><p><em>แสดงเฉพาะข้อผิดพลาด: </em>เลือกตัวเลือกนี้เพื่อแสดงข้อความแสดงข้อผิดพลาดเท่านั้น</p></li><li><p><em>แสดงข้อผิดพลาดและความคืบหน้า: </em>เลือกตัวเลือกนี้เพื่อแสดงข้อความแสดงข้อผิดพลาดและข้อความแสดงความคืบหน้า</p></li><li><p><em>แสดงบันทึกการใช้งานทั้งหมด: </em>เลือกตัวเลือกนี้เพื่อแสดงข้อความทั้งหมด</p></li></ul></li><li><p>ในการฟิลเตอร์ข้อความ ให้ป้อนข้อความที่คุณต้องการค้นหาในช่องฟิลเตอร์</p></li><li><p>ในการบันทึกบันทึกการใช้งานการกู้คืน ให้คลิกปุ่มบันทึก แล้วเลือกตำแหน่งสำหรับไฟล์ จากนั้นคลิก บันทึก</p></li><li><p>เมื่อคุณดูบันทึกการใช้งานการกู้คืนเสร็จแล้ว ให้คลิกปุ่มปิด <img src="../SharedGlobalArt/IL_XMarkBlackCircleFillRed.png" alt="" height="30" width="30"> ที่มุมซ้ายบนสุดของหน้าต่าง</p></li></ol></div></div><div id="mchl4ee3f192" class="Task"><div class="TaskBody" role="region" aria-hidden="false" id="aria-mchl4ee3f192"><div class="heading-nobreak"><h2 aria-controls="aria-mchl4ee3f192" class="Name">สร้างไฟล์การวินิจฉัยการกู้คืน</h2><p>ถ้าคุณส่งรายงานปัญหาโดยใช้ผู้ช่วยผลตอบรับ คุณอาจถูกขอให้ส่งไฟล์การวินิจฉัยการกู้คืน คุณสามารถสร้างไฟล์และบันทึกไปยังอุปกรณ์จัดเก็บภายนอกได้</p></div><ol><li><p>เชื่อมต่ออุปกรณ์จัดเก็บข้อมูลภายนอกเข้ากับ Mac ของคุณ</p></li><li><p>กดปุ่ม Control-Option-Shift-Command-จุด</p></li><li><p>หลังจากที่หน้าจอกะพริบ ให้รอสักครู่จนกว่าหน้าต่างโต้ตอบจะแสดงขึ้น</p></li><li><p>ใช้หน้าต่างโต้ตอบเพื่อบันทึกไฟล์การวินิจฉัยการกู้คืนไปยังตำแหน่งบนอุปกรณ์จัดเก็บข้อมูลภายนอกของคุณ</p></li></ol></div></div><div id="mchlb7e93c86" class="Task"><div class="TaskBody" role="region" aria-hidden="false" id="aria-mchlb7e93c86"><div class="heading-nobreak"><h2 aria-controls="aria-mchlb7e93c86" class="Name">ออกจากการกู้คืน macOS</h2><p>Mac ของคุณจะเริ่มการทำงานเครื่องใหม่โดยอัตโนมัติขณะกู้คืนระบบของคุณจาก Time Machine หรือติดตั้ง macOS อีกครั้ง ในกรณีอื่น คุณต้องออกจากการกู้คืน macOS ด้วยตนเอง (ตัวอย่างเช่น ถ้าคุณต้องการสำรองข้อมูลไฟล์ของคุณก่อนติดตั้ง macOS อีกครั้ง หรือหากคุณเพิ่งเปลี่ยนการตั้งค่าโดยใช้ยูทิลิตี้ความปลอดภัยการเริ่มต้นระบบ)</p></div><p>บน Mac ของคุณ ให้ปฏิบัติตามวิธีใดวิธีหนึ่งต่อไปนี้:</p><ul><li><p><em>เริ่มการทำงาน Mac ของคุณใหม่: </em>เลือกเมนู Apple <img src="../SharedGlobalArt/IL_AppleLogo_11.png" alt="" height="30" width="24"> &gt; เริ่มการทำงานเครื่องใหม่</p></li><li><p><em>เลือกดิสก์เริ่มต้นระบบดิสก์อื่นก่อนเริ่มการทำงาน Mac ของคุณใหม่: </em>เลือกเมนู Apple <img src="../SharedGlobalArt/IL_AppleLogo_11.png" alt="" height="30" width="24"> &gt; ดิสก์เริ่มต้นระบบ แล้วเลือกดิสก์เริ่มต้นระบบ จากนั้นคลิก  เริ่มการทำงานใหม่</p></li><li><p><em>ปิดเครื่อง Mac ของคุณ: </em>เลือกเมนู Apple <img src="../SharedGlobalArt/IL_AppleLogo_11.png" alt="" height="30" width="24"> &gt; ปิดเครื่อง</p></li></ul></div></div></header><main></main><footer><p>Copyright © 2021 Apple Inc. สงวนสิทธิ์ทุกประการ</p></footer><script type="text/javascript" src="../js/static.js"></script></body></html>

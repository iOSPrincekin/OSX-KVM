<html lang="en"><head><meta charset="utf-8"><title>Herstel - Apple Silicon</title><link rel="stylesheet" type="text/css" href="../css/static.css"></head><body class="apd-topic" dir="ltr" data-isTaskOpen="true"><header role="presentation" id="mchl82829c17" class="AppleTopic"><figure class="topicIcon"><img src="../SharedGlobalArt/IL_AppleLogo_11.png" alt="" height="30" width="24"></figure><h1>macOS-herstel gebruiken op een Mac met Apple Silicon</h1><p>macOS-herstel is het ingebouwde herstelsysteem van je Mac.</p><p>Je kunt de apps in macOS-herstel gebruiken op een Mac met Apple Silicon om je interne schijf te repareren, macOS opnieuw te installeren, je bestanden terug te zetten vanaf een Time Machine-reservekopie, het beveiligingsbeleid voor verschillende schijven in te stellen, bestanden over te zetten tussen twee Mac-computers, op te starten in de veilige modus en nog veel meer.</p><p>Voor het opnieuw installeren van macOS is een internetverbinding vereist. Je kunt hiervoor een draadloze of bedrade netwerkverbinding gebruiken. Zie <a href="#mchle9d1cb3c" class="xRef Task">Verbinding maken met het internet via wifi</a>.</p><div class="Alert"><p class="Note"><em>Opmerking: </em>als je verbinding probeert te maken met een afvangnetwerk (bijvoorbeeld een captive-portaal in een caf&eacute;, bibliotheek of hotel) of een bedrijfsnetwerk, heb je mogelijk geen toegang tot het internet in macOS-herstel.</p></div><div id="mchla906a106" class="Subhead"><div class="heading-nobreak"><h2 class="Name">Beschikbare apps in macOS-herstel op een Mac met Apple Silicon</h2><p>De volgende apps zijn beschikbaar in macOS-herstel op een Mac met Apple Silicon:</p></div><ul><li><p><em>Herstel: </em>De Herstel-app biedt toegang tot extra apps in macOS-herstel. Zie <a href="#mchl5abfbb29" class="xRef Task">De computer opstarten met macOS-herstel</a>, <a href="#mchldc3556ed" class="xRef Task">De computer opstarten met macOS-herstel en Bluetooth-invoerapparaten koppelen</a> en <a href="#mchlb7e93c86" class="xRef Task">macOS-herstel stoppen</a>.</p></li><li><p><em>Time Machine-systeemherstel: </em>Hiermee kun je je gegevens terugzetten uit een Time Machine-reservekopie. Selecteer &apos;Zet terug vanaf Time Machine&apos; in de Herstel-app en klik vervolgens op &apos;Ga door&apos;. Om terug te gaan naar de Herstel-app, kies je &apos;Time Machine-systeemherstel&apos; &gt; &apos;Stop Time Machine-systeemherstel&apos;. Zie <a href="#mchlf4cdcc0f" class="xRef Task">Time Machine gebruiken om je systeem te herstellen</a>.</p></li><li><p><em>macOS-installatie: </em>Hiermee installeer je macOS opnieuw op je computer. Selecteer &apos;Installeer macOS opnieuw&apos; in de Herstel-app en klik vervolgens op &apos;Ga door&apos;. Om terug te gaan naar de Herstel-app, kies je &apos;macOS Big Sur-installatie&apos; &gt; &apos;Stop macOS-installatie&apos;. Zie <a href="#mchl57249f89" class="xRef Task">macOS opnieuw installeren</a>.</p></li><li><p><em>Safari: </em>Selecteer &apos;Safari&apos; in de Herstel-app en klik vervolgens op &apos;Ga door&apos;. Om terug te gaan naar de Herstel-app, kies je &apos;Safari&apos; &gt; &apos;Stop Safari&apos;. Als je bent verbonden met het internet, kun je Safari gebruiken om te zoeken naar meer informatie op de Apple Support-website. Houd er rekening mee dat plug-ins en extensies van Safari zijn uitgeschakeld in macOS-herstel.</p></li><li><p><em>Schijfhulpprogramma: </em>Hiermee kun je je schijf herstellen of wissen. Selecteer &apos;Schijfhulpprogramma&apos; in de Herstel-app en klik vervolgens op &apos;Ga door&apos;. Om terug te gaan naar de Herstel-app, kies je &apos;Schijfhulpprogramma&apos; &gt; &apos;Stop Schijfhulpprogramma&apos;. Zie <a href="#mchl0e4c30d6" class="xRef Task">macOS wissen en opnieuw installeren</a> en <a href="#mchl3fe49482" class="xRef Task">Je interne opslagapparaat herstellen</a>.</p></li><li><p><em>Opstartbeveiligingshulpprogramma: </em>Hiermee stel je het beveiligingsbeleid voor je Mac in. Kies &apos;Hulpprogramma&apos;s&apos; &gt; &apos;Opstartbeveiligingshulpprogramma&apos; in de Herstel-app. Om terug te gaan naar de Herstel-app, kies je &apos;Opstartbeveiligingshulpprogramma&apos; &gt; &apos;Stop Opstartbeveiligingshulpprogramma&apos;. Zie <a href="#mchl9b13cbdc" class="xRef Task">Het beveiligingsbeleid instellen</a>.</p></li><li><p><em>Terminal: </em>Hiermee kun je instellingen wijzigen via een commandoregel. Kies &apos;Hulpprogramma&apos;s&apos; &gt; &apos;Terminal&apos; in de Herstel-app. Om terug te gaan naar de Herstel-app, kies je &apos;Terminal&apos; &gt; &apos;Stop Terminal&apos;.</p></li><li><p><em>Deel schijf: </em>Hiermee deel je de schijf van een Mac die is opgestart met macOS-herstel. Kies &apos;Hulpprogramma&apos;s&apos; &gt; &apos;Deel schijf&apos; in de Herstel-app. Zie <a href="#mchl6e3b9225" class="xRef Task">&apos;Deel schijf&apos; gebruiken om bestanden over te zetten tussen twee Mac-computers</a>.</p></li><li><p><em>Opstartschijf: </em>Hiermee stel je de opstartschijf voor de Mac in. Kies Apple-menu <img src="../SharedGlobalArt/IL_AppleLogo_11.png" alt="" height="30" width="24"> &gt; &apos;Opstartschijf&apos;. Als je de app wilt stoppen, kies je &apos;Opstartschijf&apos; &gt; &apos;Stop opstartschijf&apos;.</p></li></ul></div><p>Je kunt macOS-herstel ook gebruiken om de volgende taken uit te voeren:</p><ul><li><p><a href="#mchl08ae9930" class="xRef Task">De computer opstarten in de veilige modus</a></p></li><li><p><a href="#mchlbcf8b54b" class="xRef Task">Het standaardopstartvolume instellen en de computer opnieuw opstarten</a></p></li><li><p><a href="#mchl2a21e30c" class="xRef Task">Het herstellogbestand bekijken</a></p></li><li><p><a href="#mchl4ee3f192" class="xRef Task">Een diagnostisch herstelbestand aanmaken</a></p></li></ul><div id="mchl5abfbb29" class="Task"><div class="TaskBody" role="region" aria-hidden="false" id="aria-mchl5abfbb29"><div class="heading-nobreak"><h2 aria-controls="aria-mchl5abfbb29" class="Name">De computer opstarten met macOS-herstel</h2><ol><li><p>Kies Apple-menu <img src="../SharedGlobalArt/IL_AppleLogo_11.png" alt="" height="30" width="24"> &gt; &apos;Zet uit&apos;.</p></li><li><p>Houd de aan/uit-knop op je Mac ingedrukt totdat je &apos;Opstartopties laden&apos; ziet.</p></li><li><p>Klik op &apos;Opties&apos; en vervolgens op &apos;Ga door&apos;.</p></li><li><p>Voer het wachtwoord in van een beheerdersaccount.</p></li></ol></div></div></div><div id="mchldc3556ed" class="Task"><div class="TaskBody" role="region" aria-hidden="false" id="aria-mchldc3556ed"><div class="heading-nobreak"><h2 aria-controls="aria-mchldc3556ed" class="Name">Start de computer op met macOS-herstel en koppel Bluetooth-invoerapparaten</h2><p>Volg deze instructies als je een Bluetooth-toetsenbord, -trackpad of -muis met je Mac moet koppelen wanneer je opstart met macOS-herstel.</p></div><ol><li><p>Kies Apple-menu <img src="../SharedGlobalArt/IL_AppleLogo_11.png" alt="" height="30" width="24"> &gt; &apos;Zet uit&apos;.</p></li><li><p>Houd de aan/uit-knop op je Mac ingedrukt totdat je &apos;Opstartopties laden&apos; ziet.</p></li><li><p>Wanneer het systeemvolume en de knop &apos;Opties&apos; verschijnen, druk je drie keer op de aan/uit-knop.</p><div class="Alert"><p class="Note"><em>Opmerking: </em>Elke druk op de aan/uit-knop moet binnen &eacute;&eacute;n seconde na de vorige druk plaatsvinden. Als je te snel op de aan/uit-knop drukt, wordt dit niet geregistreerd omdat dit gereserveerd is voor andere doeleinden, zoals VoiceOver.</p></div></li><li><p>Gebruik de Bluetooth-configuratie-assistent om je Bluetooth-accessoires met je Mac te koppelen.</p><div class="Alert"><p class="Note"><em>Opmerking: </em>Je ziet de Bluetooth-configuratie-assistent niet als er al verbinding is met een invoerapparaat.</p></div></li><li><p>Voer het wachtwoord in van een beheerdersaccount.</p></li></ol></div></div><div id="mchl08ae9930" class="Task"><div class="TaskBody" role="region" aria-hidden="false" id="aria-mchl08ae9930"><div class="heading-nobreak"><h2 aria-controls="aria-mchl08ae9930" class="Name">De computer opstarten in de veilige modus</h2><ol><li><p>Kies Apple-menu <img src="../SharedGlobalArt/IL_AppleLogo_11.png" alt="" height="30" width="24"> &gt; &apos;Zet uit&apos;.</p></li><li><p>Houd de aan/uit-knop op je Mac ingedrukt totdat je &apos;Opstartopties laden&apos; ziet.</p></li><li><p>Selecteer een volume.</p></li><li><p>Houd de Shift-toets ingedrukt en klik vervolgens op &apos;Ga door&apos; in de veilige modus.</p><p>De computer wordt automatisch opnieuw opgestart.</p></li></ol></div></div></div><div id="mchlbcf8b54b" class="Task"><div class="TaskBody" role="region" aria-hidden="false" id="aria-mchlbcf8b54b"><div class="heading-nobreak"><h2 aria-controls="aria-mchlbcf8b54b" class="Name">Het standaardopstartvolume instellen en de computer opnieuw opstarten</h2><ol><li><p>Kies Apple-menu <img src="../SharedGlobalArt/IL_AppleLogo_11.png" alt="" height="30" width="24"> &gt; &apos;Zet uit&apos;.</p></li><li><p>Houd de aan/uit-knop op je Mac ingedrukt totdat je &apos;Opstartopties laden&apos; ziet.</p></li><li><p>Selecteer een volume.</p></li><li><p>Houd de Option-toets ingedrukt en klik vervolgens op &apos;Gebruik altijd&apos;.</p><p>De computer wordt automatisch opnieuw opgestart.</p></li></ol></div></div></div><div id="mchle9d1cb3c" class="Task"><div class="TaskBody" role="region" aria-hidden="false" id="aria-mchle9d1cb3c"><div class="heading-nobreak"><h2 aria-controls="aria-mchle9d1cb3c" class="Name">Verbinding maken met het internet via wifi</h2><p>Als het wifimenusymbool (rechtsboven op het scherm) een of meer streepjes bevat <span class="NoBreak"><img src="../SharedGlobalArt/IL_Wifi.png" alt="" height="30" width="42">, </span>is wifi ingeschakeld en verbonden met een draadloos netwerk. Als het wifimenusymbool geen streepjes bevat <span class="NoBreak"><img src="../SharedGlobalArt/IL_WiFiNoBars.png" alt="" height="30" width="41">, </span>is wifi ingeschakeld maar niet verbonden met een draadloos netwerk. Als het wifimenusymbool een schuine streep bevat <span class="NoBreak"><img src="../SharedGlobalArt/IL_WifiSlash.png" alt="" height="30" width="34">, </span>is wifi uitgeschakeld. Wifi moet zijn ingeschakeld voordat je verbinding kunt maken met een draadloos netwerk.</p></div><p>Voer op je Mac een van de volgende handelingen uit:</p><ul><li><p><em>Wifi inschakelen: </em>Klik op het wifimenusymbool en kies vervolgens &apos;Schakel wifi in&apos;.</p></li><li><p><em>Wifi uitschakelen: </em>Klik op het wifimenusymbool en kies vervolgens &apos;Schakel wifi uit&apos;.</p></li><li><p><em>Verbinden met een netwerk: </em>Klik op het wifimenusymbool en kies vervolgens een netwerk. Typ desgevraagd het wachtwoord van het netwerk.</p></li><li><p><em>Verbinden met een gesloten netwerk: </em>Klik op het wifimenusymbool en kies vervolgens &apos;Verbind met ander netwerk&apos;. Voer de naam van het netwerk en desgevraagd het wachtwoord van het netwerk in.</p></li></ul></div></div><div id="mchl3fe49482" class="Task"><div class="TaskBody" role="region" aria-hidden="false" id="aria-mchl3fe49482"><div class="heading-nobreak"><h2 aria-controls="aria-mchl3fe49482" class="Name">Je interne opslagapparaat herstellen</h2><p>Als er zich problemen met je computer voordoen of als na het opstarten van de computer het venster &apos;macOS-herstel&apos; verschijnt, moet je mogelijk het interne opslagapparaat (zoals een SSD-schijf) van je computer herstellen.</p></div><ol><li><p>Selecteer &apos;Schijfhulpprogramma&apos; in de Herstel-app en klik vervolgens op &apos;Ga door&apos;.</p></li><li><p>Kies in Schijfhulpprogramma &apos;Weergave&apos; &gt; &apos;Toon alle apparaten&apos;.</p></li><li><p>Selecteer in de zijbalk een volume en klik vervolgens op de knop &apos;Schijf-EHBO&apos; <span class="NoBreak"><img src="../SharedGlobalArt/IL_Stethoscope.png" alt="" height="30" width="37">.</span></p></li><li><p>Klik in het dialoogvenster van &apos;Schijf-EHBO&apos; op &apos;Voer uit&apos; en volg vervolgens de instructies op het scherm.</p></li><li><p>Wanneer het Schijf-EHBO-proces is voltooid, klik je op &apos;Gereed&apos;.</p></li><li><p>Herhaal stap 3 tot en met 5 voor elk volume op het opslagapparaat.</p></li><li><p>Selecteer in de zijbalk een container en klik vervolgens op de knop &apos;Schijf-EHBO&apos; <span class="NoBreak"><img src="../SharedGlobalArt/IL_Stethoscope.png" alt="" height="30" width="37">.</span></p></li><li><p>Klik in het dialoogvenster van &apos;Schijf-EHBO&apos; op &apos;Voer uit&apos; en volg vervolgens de instructies op het scherm.</p></li><li><p>Wanneer het Schijf-EHBO-proces is voltooid, klik je op &apos;Gereed&apos;.</p></li><li><p>Herhaal stap 7 tot en met 9 voor elke container op het opslagapparaat.</p></li><li><p>Selecteer in de zijbalk het opslagapparaat en klik vervolgens op de knop &apos;Schijf-EHBO&apos; <span class="NoBreak"><img src="../SharedGlobalArt/IL_Stethoscope.png" alt="" height="30" width="37">.</span></p></li><li><p>Klik in het dialoogvenster van &apos;Schijf-EHBO&apos; op &apos;Voer uit&apos; en volg vervolgens de instructies op het scherm.</p></li><li><p>Wanneer het Schijf-EHBO-proces is voltooid, klik je op &apos;Gereed&apos;.</p></li></ol><p>Als Schijfhulpprogramma de schijf niet kan herstellen, maak je van zoveel mogelijk gegevens een reservekopie en volg je de instructies in <a href="#mchl0e4c30d6" class="xRef Task">macOS wissen en opnieuw installeren</a>.</p><p>Om terug te gaan naar de Herstel-app, kies je &apos;Schijfhulpprogramma&apos; &gt; &apos;Stop Schijfhulpprogramma&apos;.</p></div></div><div id="mchlf4cdcc0f" class="Task"><div class="TaskBody" role="region" aria-hidden="false" id="aria-mchlf4cdcc0f"><div class="heading-nobreak"><h2 aria-controls="aria-mchlf4cdcc0f" class="Name">Time&nbsp;Machine gebruiken om een reservekopie terug te zetten</h2><p>Als je eerder een Time Machine-reservekopie hebt gemaakt, kun je met &apos;Zet terug van Time&nbsp;Machine&apos; alles op je computer in een eerdere staat terugbrengen.</p></div><div class="Alert"><p class="Important"><strong>Belangrijk: </strong>Gebruik je Time Machine-reservekopie alleen om gegevens te kopi&euml;ren naar de computer die de bron is van de reservekopie. Als je gegevens vanaf deze Mac naar een nieuwe computer wilt kopi&euml;ren, stop je macOS-herstel, start je je Mac opnieuw op en gebruik je vervolgens de app Migratie-assistent in macOS.</p></div><ol><li><p>Als je reservekopie zich op een Time Capsule bevindt, zorg je ervoor dat je verbonden bent met het internet.</p></li><li><p>Selecteer &apos;Zet terug vanaf Time Machine&apos; in de Herstel-app en klik vervolgens op &apos;Ga door&apos;.</p></li><li><p>Volg in de app Time Machine-systeemherstel de instructies op het scherm.</p></li></ol></div></div><div id="mchl57249f89" class="Task"><div class="TaskBody" role="region" aria-hidden="false" id="aria-mchl57249f89"><div class="heading-nobreak"><h2 aria-controls="aria-mchl57249f89" class="Name">macOS opnieuw installeren</h2><p>In sommige gevallen moet je macOS opnieuw installeren. Je kunt hierbij je bestanden en gebruikersinstellingen intact houden.</p></div><ol><li><p>Controleer of je verbonden bent met het internet.</p></li><li><p>Klik op &apos;Installeer macOS Big Sur opnieuw&apos; in de Herstel-app en klik vervolgens op &apos;Ga door&apos;.</p><div class="Alert"><p class="Important"><strong>Belangrijk:</strong> In het paneel voor het selecteren van een schijf selecteer je de huidige macOS-schijf (in de meeste gevallen is dit de enige beschikbare schijf).</p></div></li><li><p>Volg de instructies op het scherm.</p></li></ol></div></div><div id="mchl0e4c30d6" class="Task"><div class="TaskBody" role="region" aria-hidden="false" id="aria-mchl0e4c30d6"><div class="heading-nobreak"><h2 aria-controls="aria-mchl0e4c30d6" class="Name">macOS wissen en opnieuw installeren</h2><p>Als je macOS wist en opnieuw installeert, worden je gebruikersaccounts, netwerkinstellingen en al je bestanden en mappen op de Mac verwijderd. Probeer voordat je macOS wist weer in te loggen in je systeem en maak een reservekopie van alle bestanden die je wilt behouden. Gebruik hiervoor een ander opslagapparaat. Noteer ook je netwerkinstellingen (zie het voorkeurenpaneel &apos;Netwerk&apos;) zodat je ze na de herinstallatie van macOS eenvoudig opnieuw kunt opgeven.</p></div><ol><li><p>Controleer of je verbonden bent met het internet.</p></li><li><p>Klik op &apos;Schijfhulpprogramma&apos; in de Herstel-app en klik vervolgens op &apos;Ga door&apos;.</p></li><li><p>Selecteer in Schijfhulpprogramma in de zijbalk het volume dat je wilt wissen en klik vervolgens op de knop &apos;Wis&apos; in de knoppenbalk.</p></li><li><p>Typ een naam voor het volume in het veld &apos;Naam&apos;.</p></li><li><p>Klik op het venstermenu &apos;Structuur&apos;, kies &apos;APFS&apos; en klik vervolgens op &apos;Wis volumegroep&apos;.</p></li><li><p>Wanneer het wissen is voltooid, klik je op &apos;Gereed&apos; en kies je &apos;Schijfhulpprogramma&apos; &gt; &apos;Stop Schijfhulpprogramma&apos;.</p></li><li><p>Klik in de Herstel-app op &apos;Installeer macOS Big Sur opnieuw&apos;, klik op &apos;Ga door&apos; en volg vervolgens de instructies op het scherm.</p></li></ol></div></div><div id="mchl9b13cbdc" class="Task"><div class="TaskBody" role="region" aria-hidden="false" id="aria-mchl9b13cbdc"><div class="heading-nobreak"><h2 aria-controls="aria-mchl9b13cbdc" class="Name">Het beveiligingsbeleid instellen</h2><ol><li><p>Kies &apos;Hulpprogramma&apos;s&apos; &gt; &apos;Opstartbeveiligingshulpprogramma&apos; in de Herstel-app.</p></li><li><p>Selecteer het systeem dat je wilt gebruiken om het beveiligingsbeleid in te stellen.</p></li><li><p>Als de schijf is versleuteld met FileVault, klik je op &apos;Ontgrendel&apos;, voer je het wachtwoord in en klik je vervolgens op &apos;Ontgrendel&apos;.</p></li><li><p>Klik op &apos;Beveiligingsbeleid&apos;.</p></li><li><p>Lees de informatie behorende bij de volgende beveiligingsopties:</p><ul><li><p><em>Volledige beveiliging: </em>Hiermee kan alleen je huidige besturingssysteem of het ondertekende besturingssysteem dat momenteel door Apple wordt vertrouwd, worden uitgevoerd. Er is een netwerkverbinding nodig wanneer de software wordt ge&iuml;nstalleerd.</p></li><li><p><em>Verminderde beveiliging:</em> Hiermee kan elke versie van een ondertekend besturingssysteem dat ooit door Apple is vertrouwd, worden uitgevoerd.</p></li></ul></li><li><p>Selecteer zo nodig &apos;Verminderde beveiliging&apos;, voer de gebruikersnaam en het wachtwoord van de beheerder in, en voer vervolgens een van de volgende handelingen uit:</p><ul><li><p>Schakel het aankruisvak &apos;Sta gebruikersbeheer van kernelextensies van ge&iuml;dentificeerde ontwikkelaars toe&apos; in om de installatie van software die verouderde kernelextensies gebruikt toe te staan.</p></li><li><p>Schakel het aankruisvak &apos;Sta extern beheer van kernelextensies en automatische software-updates toe&apos; in om extern beheer van verouderde kernelextensies en software-updates met behulp van een MDM-oplossing (mobiel apparaatbeheer) toe te staan.</p></li></ul></li><li><p>Klik op &apos;OK&apos;.</p></li><li><p>Start de Mac opnieuw op om de wijzigingen van kracht te laten worden.</p></li></ol></div></div></div><div id="mchl6e3b9225" class="Task"><div class="TaskBody" role="region" aria-hidden="false" id="aria-mchl6e3b9225"><div class="heading-nobreak"><h2 aria-controls="aria-mchl6e3b9225" class="Name">&apos;Deel schijf&apos; gebruiken om bestanden over te zetten tussen twee Mac-computers</h2><p>Je kunt bestanden overzetten tussen een Mac die is opgestart met macOS-herstel en een andere Mac door een volume te delen en de twee computers op elkaar aan te sluiten met een USB-, USB-C- of Thunderbolt-kabel.</p></div><ol><li><p>Sluit de twee computers op elkaar aan met een USB-, USB-C- of Thunderbolt-kabel.</p></li><li><p>Kies &apos;Hulpprogramma&apos;s&apos; &gt; &apos;Deel schijf&apos; in de Herstel-app.</p></li><li><p>Selecteer het volume dat je wilt delen en klik vervolgens op &apos;Begin met delen&apos;.</p></li><li><p>Open op de andere Mac een Finder-venster en klik vervolgens in de navigatiekolom op &apos;Netwerk&apos; onder &apos;Locaties&apos;.</p></li><li><p>Klik in het venster &apos;Netwerk&apos; op de Mac met de gedeelde schijf, klik op &apos;Verbind als&apos;, selecteer &apos;Gast&apos; in het venster &apos;Verbind als&apos; en klik vervolgens op &apos;Verbind&apos;.</p></li><li><p>Kopieer de bestanden.</p></li><li><p>Wanneer je klaar bent met het kopi&euml;ren van bestanden, verwijder je het volume op de andere Mac.</p></li></ol></div></div><div id="mchl2a21e30c" class="Task"><div class="TaskBody" role="region" aria-hidden="false" id="aria-mchl2a21e30c"><div class="heading-nobreak"><h2 aria-controls="aria-mchl2a21e30c" class="Name">Het herstellogbestand bekijken</h2><p>Het herstellogbestand bevat berichten die zijn gelogd door macOS-herstel. Je kunt de soorten berichten opgeven die moeten worden weergegeven, berichten filteren om naar specifieke tekst te zoeken en het herstellogbestand in een bestand bewaren.</p></div><ol><li><p>Kies in de Herstel-app &apos;Venster&apos; &gt; &apos;Herstel-logbestand&apos;.</p></li><li><p>Klik op het venstermenu &apos;Detailniveau&apos; en kies vervolgens welke berichten moeten worden weergegeven:</p><ul><li><p><em>Toon alleen fouten: </em>Kies deze optie om alleen foutmeldingen weer te geven.</p></li><li><p><em>Toon fouten en voortgang: </em>Kies deze optie om foutmeldingen en voortgangsberichten weer te geven.</p></li><li><p><em>Toon alle logberichten: </em>Kies deze optie om alle berichten weer te geven.</p></li></ul></li><li><p>Als je berichten wilt filteren, typ je de tekst waarnaar je wilt zoeken in het veld &apos;Filter&apos;.</p></li><li><p>Als je het herstellogbestand wilt bewaren, klik je op de knop &apos;Bewaar&apos;, kies je een locatie voor het bestand en klik je vervolgens op &apos;Bewaar&apos;.</p></li><li><p>Als je klaar bent met het bekijken van het herstellogbestand, klik je op de knop &apos;Sluit&apos; <img src="../SharedGlobalArt/IL_XMarkBlackCircleFillRed.png" alt="" height="30" width="30"> in de linkerbovenhoek van het venster.</p></li></ol></div></div><div id="mchl4ee3f192" class="Task"><div class="TaskBody" role="region" aria-hidden="false" id="aria-mchl4ee3f192"><div class="heading-nobreak"><h2 aria-controls="aria-mchl4ee3f192" class="Name">Een diagnostisch herstelbestand aanmaken</h2><p>Als je een probleemrapport indient met Feedback Assistant, wordt je mogelijk gevraagd om een diagnostisch herstelbestand te mee te sturen. Je kunt het bestand aanmaken en op een extern opslagapparaat bewaren.</p></div><ol><li><p>Sluit een extern opslagapparaat aan op je Mac.</p></li><li><p>Druk op Control-Option-Shift-Command-Punt.</p></li><li><p>Wacht na het knipperen van het scherm enkele ogenblikken totdat er een dialoogvenster verschijnt.</p></li><li><p>Gebruik het dialoogvenster om het diagnostisch herstelbestand te bewaren op een locatie op je externe opslagapparaat.</p></li></ol></div></div><div id="mchlb7e93c86" class="Task"><div class="TaskBody" role="region" aria-hidden="false" id="aria-mchlb7e93c86"><div class="heading-nobreak"><h2 aria-controls="aria-mchlb7e93c86" class="Name">macOS-herstel stoppen</h2><p>Je Mac wordt automatisch opnieuw opgestart tijdens het opnieuw installeren van macOS of het terugzetten van je systeem vanaf een Time&nbsp;Machine-reservekopie. In andere gevallen moet je macOS-herstel handmatig stoppen (bijvoorbeeld als je een reservekopie van je bestanden wilt maken voordat je macOS opnieuw installeert of als je net een instelling hebt gewijzigd met behulp van Opstartbeveiligingshulpprogramma).</p></div><p>Voer op je Mac een van de volgende handelingen uit:</p><ul><li><p><em>Je Mac opnieuw opstarten: </em>Kies Apple-menu <img src="../SharedGlobalArt/IL_AppleLogo_11.png" alt="" height="30" width="24"> &gt; &apos;Herstart&apos;.</p></li><li><p><em>Een andere opstartschijf kiezen voordat je de Mac opnieuw opstart: </em>Kies Apple-menu <img src="../SharedGlobalArt/IL_AppleLogo_11.png" alt="" height="30" width="24"> &gt; &apos;Opstartschijf&apos;, selecteer een opstartschijf en klik vervolgens op &apos;Herstart&apos;.</p></li><li><p><em>Je Mac uitzetten: </em>Kies Apple-menu <img src="../SharedGlobalArt/IL_AppleLogo_11.png" alt="" height="30" width="24"> &gt; &apos;Zet uit&apos;.</p></li></ul></div></div></header><main></main><footer><p>Copyright Â© 2021 Apple Inc. Alle rechten voorbehouden.</p></footer><script type="text/javascript" src="../js/static.js"></script></body></html>